Deur Higgo Jacobs MEER as 3700 atlete word die naweek van 15 Oktober op De Rust verwag vir onder meer die Meiringspoort Halfmarathon, wat een van die gewildste items op die Suid-Kaap se sportkalender is. n Wedloop oor 12.5 km, wat by die Waterval in Meiringspoort begin, word vanjaar vir die eerste keer saam met die halfmarathon (21,1 km) aangebied. Die afsnytyd vir die 21,1 km is 3 uur 30 min en vir die 12,5 km 2 uur 30 min. Die Meiringspoort-byeenkoms het n unieke feestelike karakter deurdat dit saamval met die NG Gemeente De Rust se kerkbasaar. Pannekoek, jaffels, koeksisters, basaarpoeding en n tafel met topgehalte vleis uit die kontrei is alles deel van die verrigtinge. n Steakete en n pasta-ete word die Vrydagaand vanaf 17:00 aangebied. Hoewel albei wedlope reeds vol bespreek is, kry atlete wat in iemand anders se plek kan hardloop, die Vrydagaand kans om te registreer. Hiervoor word n brief, ID-afskrif en inskrywingsvorm van die atleet wat nie meer gaan hardloop nie, benodig. Dit saam met die plaasvervanger se ID en R200 sal voldoende wees. Geen inskrywing sal toegelaat word sonder die nodige dokumente en ID-afskrifte nie. Di veranderings sal slegs die Vrydagaand toegelaat word. Atlete kan die Vrydag van 11:00 tot 21:00 hul wedloopnommers afhaal asook die Saterdag van 05:00 tot 06:00. Die laaste vragmotor vertrek Saterdag om 06:00 vanuit De Rust. Daarna sal geen wedloopnommers uitgedeel word nie. Die organiseerders versoek atlete om nie met hul eie vervoer na die wegspringplek te ry nie, aangesien n groot opeenhoping van voertuie in die verlede in die poort ondervind is. Die wegspring is om 07:00 en die prys uitdeling vanaf 11:00 by die NG Kerksaal op De Rust. Al die atlete wat die wedlope binne die afsnytyd voltooi, sal medaljes ontvang. Die prysgeld vir die 21,1 km beloop R5000 en vir die 12, 5 km R1500.&nbsp;